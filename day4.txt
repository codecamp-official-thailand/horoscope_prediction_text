คนเกิดวันที่ 4 : จริงใจและมั่นคง ความจริงใจต่อเพื่อนฝูง คือ คุณที่เกิดวันที่ 4 นี้ นอกจากมีความจริงใจต่อเพื่อนแล้ว คนเกิด วันนี้ยังต้องการความจริงใจจากเพื่อนเป็นผลตอบสนองด้วย คุณสมบัติประการต่อมา คือ การเป็นคนรักการทำงาน เอาการเอางาน มีความรับผิดชอบเป็นเลิศ ที่สำคัญคือเป็นคนที่มุ่งมั่นในการสร้างชีวิตให้มั่นคง การสร้างหลักฐานให้แก่ชีวิตของตนเองเป็นเรื่องสำคัญอย่างหนึ่งของชีวิต ดังนั้น คนเกิดวันนี้จึงทำงานหนัก เพื่อตอบสนองความหวังของตัวเอง คุณสมบัติดังกล่าวทำให้คนเกิดวันที่ 4 มีจุดอ่อนตามมาด้วย กล่าวคือ ความจริงใจที่มีต่อเพื่อน และความต้องการให้เพื่อนจริงใจด้วยนั้น บางทีรุนแรงไปจนถึงจุดที่เรียกร้องความสนใจ จากเพื่อน หรือหึงหวงไปเลยก็มี และในขณะที่คนเกิดวันที่ 4 เป็นคนเอางานเอาการ ทำให้บางครั้งถูกมองไปว่าเผด็จการ หรือเข้มงวดกับเพื่อนฝูงได้ง่าย ๆ แต่ลักษณะที่แสดงความหึงหวงก็ดี ความเข้มงวดบางอย่างก็ดี เป็นลักษณะที่บ่งบอกถึงความจริงใจในการคบหากันมากกว่าที่จะเป็นจุดอ่อน คุณสมบัติอีกประการหนึ่งของคนเกิดวันที่ 4 ก็คือความเป็นคนค่อนข้างระวังตัว มีความคิด รอบคอบ แต่คุณสมบัติประการนี้ก็มิได้เป็นผลร้ายแก่เพื่อนฝูงที่สุจริตใจเป็นการสร้างกลไกระวังตัวเองของเจ้าตัวเท่านั้น เพราะคนเกิดวันนี้จะทุ่มเททุกอย่างให้กับคนที่ตนเองเห็นว่ามีความจริงใจต่อกันอย่างแท้จริง คนเกิดวันที่ 4 ถ้าคิดจะช่วยใครก็ช่วยจนหมดตัวสุดชีวิต อย่างไรก็ตาม ท่านจะต้องระวังตัวบ้างถ้าจะคบกับคนที่เกิดวันที่ 4 โดยพยายามหลีกเลี่ยงที่จะทำให้คนเกิดวันนี้โกรธหรือเกลียดท่านเป็นอันขาด เพราะหมายเลข 4 นี้จะร้ายกาจกับคนที่ร้ายกาจด้วยอย่างที่ใคร ๆ ก็คาดไม่ถึงจริง ๆ และสิ่งที่คนเกิดวันที่ 4 เกลียดมาก ๆ ก็คือ การที่รู้สึกว่า ตัวเองถูกหลอกลวง หรือการที่เพื่อนฝูงปันใจไปให้คู่แข่ง ถ้าท่านมีทุกข์หนัก อย่าลืมไปหาคนเกิดวันที่ 4 เพื่อช่วยเหลือปลอบประโลมใจ และถ้าท่านอยากได้คนรักหรือคู่ครองที่เอางานเอาการ จริงใจต่อมิตรภาพ รักเพื่อนฝูงก็ควรไปหาคนที่เกิดวันที่ 4 ทั้งนี้ ท่านต้องทำใจให้มั่นคงว่า ท่านจะรักเพื่อนที่เกิดวันที่ 4 นี้อย่างจริงใจแล้วท่านก็จะได้คู่ชีวิตที่มีแต่ความจริงใจมั่นคงต่อท่านตลอดชีวิต
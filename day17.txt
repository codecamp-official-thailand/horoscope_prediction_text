คนเกิดวันที่ 17 : สมบูรณ์แบบ คนเกิดวันที่ 17 เป็นคนที่มีความสามารถสูง เป็นคนฉลาดและมีไหวพริบดี มีบุคลิกลักษณะอันเป็นผู้นำที่ผู้คนเชื่อถือ มีความสามารถเป็นอย่างดีในการโน้มน้าวจิตใจคน ใช้คน และ บริหารงานด้านบุคคล แก้ปัญหาเก่งโดยเฉพาะอย่างยิ่ง ความสามารถในการแก้ปัญหาเฉพาะหน้า คนเกิดวันนี้จึงมักได้รับความนับถือว่าเป็นหัวหน้า เป็นที่พึ่งของคนในกลุ่ม นี่เป็นภาพภายนอกเมื่อมองห่าง ๆ เมื่อมองใกล้เข้าไป ก็จะเห็นได้อีกว่าคนเกิดวันที่ 17 ไม่สู้จะคงเส้นคงวานัก บางครั้งก็เข้มแข็งเด็ดเดี่ยวและดูเอาจริงเอาจังกับชีวิต แต่บางคราวก็เป็นคนอ่อนไหวง่าย เจ้าอารมณ์ นุ่มนวล เห็นอกเห็นใจ บางคราวดูเหมือนมีเล่ห์เหลี่ยมแต้มอยู่ แต่บางครั้งก็ใช้จริตมายา ถ้าคุณใกล้คนเกิดวันนี้อยู่บ้างก็ลองสังเกต คนเกิดวันที่ 17 เป็นคนที่ปรารถนาในชีวิตค่อนข้างสูง ทุกสิ่งทุกอย่างของคนเกิดวันนี้ต้องสมบูรณ์ และคนเกิดวันนี้จะพยายามอย่างมากที่จะสร้างความสมบูรณ์ในชีวิต สุขภาพดีมีปัญญา มีทรัพย์ มีคู่ครองที่ดีเลิศ ดังนั้น จึงต้องทำงานหนักเพื่อให้ได้สิ่งเหล่านี้มา จุดอ่อนของคนเกิดวันที่ 17 ก็คือ โดยปกติจะใช้ชีวิตแบบเรียบง่าย แต่จะเปลี่ยนเป็นคนเครียด หรือเอาแต่ใจตัวขึ้นมาเมื่อไรก็ได้ คนที่อยู่ด้วยหรือเป็นเพื่อนสนิท จึงต้องคอยปรับตัวปรับใจอยู่เสมอ และจุดอ่อนอีกประการหนึ่งก็คือ คนเกิดวันนี้มักเป็นคนประเภทเล็งผลงานมากกว่ามุ่งความสัมพันธ์กับผู้คน ดังนั้น คนที่เป็นเพื่อนสนิท คู่รัก หรือคู่ครอง จึงจำเป็นต้องคอยดูแลและช่วยเหลือ อย่าให้ขาดเรื่องมนุษยสัมพันธ์มากนัก จุดดีของคนเกิดวันที่ 17 คือ เมื่อแต่งงานมีครอบครัวแล้ว ความอ่อนไหวแปรปรวนของอารมณ์ จะลดลงไปได้มาก เป็นคนคงเส้นคงวามากขึ้น ยอมมีความสัมพันธ์กับผู้คนมากขึ้น เรื่องของบทบาทรัก เห็นจะต้องบอกว่าเป็นคนดูยาก บางทีก็เย็นชาเสียจนคุณเองก็อ่อนใจ แต่ถ้าหากว่าคนเกิดวันที่ 17 คิดถึงเรื่องพิศวาสขึ้นมาแล้ว เขาก็จะพาคุณไปอย่างโลดลิ่วตามไม่ทันทีเดียว ก็อย่างที่บอกไว้แล้ว คนที่อยู่ด้วยค่อนข้างลำบาก เพราะเอาใจไม่ค่อยถูก
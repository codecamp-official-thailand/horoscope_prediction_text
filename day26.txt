คนเกิดวันที่ 26 : สุขุม มองไกล ใครที่รู้ตัวว่าไม่ค่อยมั่นใจในตัวเอง ขอได้โปรดคบเพื่อนหรือรักกับคนที่เกิดวันที่ 26 เถิด เพราะคนเกิดวันนี้เป็นคนสุขุม มั่นคง และมองการณ์ไกล ถ้าท่านอยู่ใกล้ก็จะค่อย ๆ มีความมั่นใจตัวเองขึ้นได้ ความมีกำลังใจเข้มแข็งมั่นคงเป็นคุณลักษณะเด่นประการแรกของคนเกิดวันที่ 26 ดังนั้นไม่ว่าในชีวิตของเขาหรือเธอจะเผชิญกับอะไร อุปสรรคหนักแค่ไหนคนเกิดวันที่ 26 ก็ไม่เคยหวั่น อาจร้องไห้ แต่ไม่เคยยอมพ่ายแพ้แต่จะใช้สติปัญญา เริ่มต่อสู้กับอุปสรรคอย่างสุขุมต่อไป ความสุขุม และมองการณ์ไกลเป็นสิ่งเสริมความมั่นใจตัวเองที่สำคัญของคนที่เกิดวันที่ 26 คนเกิดวันนี้มักไม่ตื่นเต้นกับเหตุการณ์ ไม่หวาดตระหนกแต่จะแก้ปัญหาต่าง ๆ อย่างฉลาดรอบคอบสุขุม คนเกิดวันที่ 26 เป็นคนที่มีความเห็นอกเห็นใจคนอื่น และมีคุณสมบัติที่ทำให้เข้าใจปัญหาของคนอื่นได้ง่าย ความฉลาด รอบคอบ สุขุม ความคิดลึกซึ้งที่มีอยู่ประจำ ทำให้เขาหรือเธอที่เกิดวันที่ 26 เป็นคนเห็นอกเห็นใจคนอื่น มีอะไรเกิดขึ้นเพียงนิดเดียวก็จะเข้าใจความเป็นมาเป็นไปได้ทันที คุณสมบัติเด่นอีกอย่างของคนที่เกิดวันที่ 26 ก็คือ ความเป็นผู้นำ คนเกิดวันนี้จะเป็นผู้นำที่ดีมีความสามารถในการจัดการ และเป็นนักบริหารที่มีความสามารถ เป็นคนมีความรอบรู้และเก่งหลายด้าน ประกอบกับเป็นคนที่มีความทะเยอทะยานสูงไม่ชอบเป็นลูกน้องใครจึงทำให้คนเกิดวันที่ 26 ปรากฏภาพโดดเด่นในฐานะเจ้าพ่อ ลูกพี่ หรือหัวหน้า คนเกิดวันที่ 26 เป็นคนที่ไม่ชอบความปนเปก้าวก่าย โดยนิสัยส่วนตัวจะค่อนข้างปราณีต เช่น เสื้อผ้าแต่งกายของเขาหรือเธออาจต้องจัดไว้เป็นชุดอย่างถูกต้อง ท่านจะไม่ค่อยพบ คนเกิดวันที่ 26 แต่งกายชนิดสีรองเท้าไปทางหนึ่ง สีเสื้อผ้าไปอีกทางหนึ่ง กระเป๋าถือไปอีกสีหนึ่งเป็นอันขาด คนเกิดวันนี้จะหงุดหงิดง่ายกับการประชุมที่ไม่ตรงเวลา ห้องอาหารที่ผู้คนสับสนเจี๊ยวจ๊าว หรือการชุลมุนแย่งกันรีบบริการโดยไม่เรียงลำดับ คนเกิดวันที่ 26 จะไม่ยอมให้ชีวิตครอบครัวเข้ามายุ่งเกี่ยวกับการงานอย่างเด็ดขาด ถ้าเป็นคู่รักคู่ครอง หรือเพื่อนสนิทจงอย่าน้อยใจเลยถ้าท่านไม่รู้เรื่องราวเกี่ยวกับงานของเขาหรือเธอผู้ที่เกิดวันที่ 26 คนเกิดวันที่ 26 นั้น แม้ว่าจะเป็นคนเห็นอกเห็นใจคนอื่น สุขุมรอบคอบมั่นคงไม่หวั่นไหวและอยากให้ทุกคนรักใคร่เข้าใจกัน แต่ก็เป็นคนที่ยึดมั่นในลักษณะของตนเองอย่างมั่นคง อาจกล่าวได้ว่าเป็นคนดื้อทีเดียว อย่าไปขอให้คนเกิดวันที่ 26 ทำตามใคร (แม้แต่คนที่เขาหรือเธอรักมากดังชีวิต) โดยไม่ถูกหลักเกณฑ์เป็นอันขาด ถ้ายังอยากมีไมตรีอันยืนยาวต่อกัน
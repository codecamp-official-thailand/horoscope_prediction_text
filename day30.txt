คนเกิดวันที่ 30 : ทรราชย์น้อย คนเกิดวันที่ 30 มีพื้นนิสัยที่ดีหลายอย่าง แต่สิ่งที่พระเจ้าลืมให้มากับเขาหรือเธอ หรือให้มาก็น้อยสักหน่อย ก็คือความมีเสน่ห์ โดยพื้นฐานของดวงชะตา คนเกิดวันที่ 30 มักจะเป็นคนฉลาด และมีความมั่นใจในตัวเองสูงไม่ว่าดูภายนอกจะมีลักษณะอย่างไร แต่ภายในจิตใจของเขามี "วิธีการ" หรือ "คำตอบ" หรือ "คำตัดสิน" ของปัญหาที่จะต้องเผชิญไว้พร้อมแล้ว และเมื่อตัดสินใจแล้วก็เป็นอันจบกันไม่ต้องหวนกลับมาพูดกันด้วยเรื่องเก่านั้นอีก การ "คิดในใจ" อย่างฉลาดนี้เองทำให้คนเกิดวันที่ 30 สามารถแก้ปัญหาต่าง ๆ ลุล่วงไปด้วยดี สามารถตัดสินใจทำอะไร ๆ ได้โดยไม่ ลังเลใจ คนเกิดวันที่ 30 มีบุคลิกภาพที่เข้มแข็งแสดงให้เห็นความเป็นคนเด็ดขาด ดูน่าเกรงขามเป็นคนที่รู้ว่าตัวเองมีดีอะไรและศัตรูคู่แข่งมีดีอะไร สามารถใช้ความได้เปรียบที่มีอยู่เอาชนะคู่แข่งได้โดยไม่ยากลำบาก อ่านความคิดคนอื่นได้ปรุโปร่ง หรือมีญาณสังหรณ์ที่ช่วยป้องกันกลอุบายของคู่แข่งได้จึงมักเอาชนะคนอื่นได้เสมอ อำนาจก็ยิ่งมีมากขึ้น คนที่เกิดวันนี้มีสติปัญญาหลักแหลมเรียนรู้อะไรได้เร็วกว่าคนอื่น โดยเฉพาะอย่างยิ่งถ้าเรื่องนั้นเป็นการตีความถ้อยคำสัญลักษณ์และปรัชญาต่าง ๆ แต่ก็ไม่ค่อยชำนาญเรื่องเครื่องกลไกต่าง ๆ มากนัก คนเกิดวันที่ 30 ชอบทำอะไรที่ยาก ๆ ที่คนธรรมดาสามัญไม่ค่อยทำกัน จะทำแต่สิ่งที่ดีเลิศจริง ๆ แม้ในเรื่องความรัก เขาหรือเธอผู้เกิดวันที่ 30 ก็มักจะพุ่งความสนใจไปยังคนที่มีลักษณะเป็น "ดอกฟ้า" หรือ "โดมผู้จองหอง" มากกว่าที่สนใจคนธรรมดา ๆ ถ้าท่านอยากให้คนเกิดวันที่ 30 สนใจท่านก็ต้องทำตัวให้เป็น "งานที่ยากกว่าธรรมดา" นอกจากจะเป็นคนชอบทำอะไรยาก ๆ แล้ว คนเกิดวันนี้เป็นคนที่มีอะไรบางอย่างแปลกไปจากคนอื่น มีความสามารถพิเศษที่คนทั่ว ๆ ไปอาจทำไม่ได้ หรือนึกไม่ถึงว่าจะมีใครทำได้เช่นนั้น แต่คนเกิดวันที่ 30 ก็อาจทำได้ถ้านึกพอใจจะทำ จนบางครั้งดูเหมือนบ้าระห่ำ หรือมีความคิดเห็นที่รุนแรงมาก โดยเฉพาะอย่างยิ่งในด้านการเมือง ศาสนา ชีวิต แม้กระทั่งความรัก คนเกิดวันที่ 30 กับความรักนั้น มีลักษณะของคนที่ขาดเสน่ห์ คนที่เกิดวันนี้ค่อนข้างพอใจที่จะรักคนที่เก่งกาจ แต่ต้องเก่งกาจน้อยกว่าตนเอง ชอบใช้อำนาจหรือแสดงท่าทีให้คนอื่นเห็นว่าตนเองมีอำนาจเหนือคู่ครอง คู่รัก ทำให้คนที่เกิดวันที่ 30 ขาดเสน่ห์ไปอย่างน่าเสียดาย มีคนเรียกคนเกิดวันที่ 30 ว่า "ทรราชย์น้อย" เพราะชอบเผด็จการตั้งแต่เรื่องเพศสัมพันธ์ ไปจนถึงเรื่องบริหารบ้านเมืองทีเดียว
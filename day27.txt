คนเกิดวันที่ 27 : "ซื่อสัตย์ยุติธรรม" ประจำใจ มีคนพูดว่า บางที "เปาบุ้นจิ้น" อาจเป็นคนที่เกิดวันที่ 27 ก็ได้ คนเกิดวันที่ 27 มีความสามารถเป็นพิเศษในการแยกแยะสิ่งที่ถูกกับสิ่งที่ผิด สิ่งที่ดีกับสิ่งที่เลวออกจากกันได้ง่ายและเมื่อเห็นว่าสิ่งใดผิดสิ่งใดชั่วแล้ว เขาหรือเธอที่เกิดวันที่ 27 ก็จะถูกจิตสำนึกมโนธรรมภายในคอยบังคับมิให้กระทำสิ่งนั้นเป็นอันขาด และถ้าบังเอิญได้กระทำลงไป จะด้วยประมาทหรือสถานการณ์บังคับก็ตาม คนเกิดวันที่ 27 จะไม่ลืมเรื่องดังกล่าวเป็นอันขาดจะประทับเหตุการณ์นั้นไว้เป็นความไม่สบายใจไปจนชั่วชีวิต หรือจนกว่าจะมีการแก้ไขสิ่งที่ผิดให้ถูกต้อง คนเกิดวันที่ 27 นี่แหละ คือคนที่ "จะแน่วแน่แก้ไขในสิ่งผิด" คนเกิดวันที่ 27 เป็นคนมีเมตตาสูง รักคนอื่นเหมือนรักตัวเอง แต่ความเมตตานี้มีขอบเขตโดยจะมีให้อย่างเหลือเฟือกับคนที่ถูกต้องตามทำนองคลองธรรม แต่ถ้าคนผิดคนชั่วแล้ว สิ่งที่คนเกิดวันที่ 27 มีให้ก็คือ ความเห็นใจ ความเสียใจ คนเกิดวันนี้จึงเป็นคนมีความรับผิดชอบสูง เป็นพ่อแม่ที่ดี เป็นครูที่ดี และเป็นหัวหน้าผู้เที่ยงธรรม คนเกิดวันที่ 27 เป็นคนค่อนข้างอนุรักษ์นิยม ยึดมั่นในแบบธรรมเนียมประเพณีและมักใช้แบบแผนธรรมเนียมประเพณีเป็นเกณฑ์ในการแยกถูก-ผิด ดี-ชั่ว จึงมีลักษณะเป็นคนหัวโบราณ ถ้าเป็นท่านชายและคนรักของท่านเป็นคนเกิดวันที่ 27 ก็พึงทราบว่า คนรักของท่านชอบให้ท่านร้องเพลงที่มีเนื้อร้องตอนหนึ่งว่า "ขอสงวนศักดิ์ศรีตามประเพณีโบราณนานมา" และคนเกิดวันนี้มักจะค่อนข้างดื้อรั้นในสายตาคนอื่น แท้จริงแล้วความดื้อของเขาอยู่บนพื้นฐานการแยก ชั่ว-ดี แล้วมากกว่า คนเกิดวันที่ 27 จะมีความกังวลใจอยู่ตลอดเวลา ถ้าหากเขาหรือเธอได้กระทำสิ่งที่กระทำถึงคนอื่นและทำให้คนอื่นนั้นเดือดร้อน ความกังวลอย่างนี้จะทำให้ชีวิตของคนเกิดวันที่ 27 ค่อนข้างเครียด และจะไม่คลายลงจนกว่าเขาหรือเธอจะอธิบายให้อีกฝ่ายหนึ่งเข้าใจ ดังนั้นคำพูดของท่านประเภทที่ว่า "ไม่เป็นไร" "ผมเข้าใจความจำเป็นของคุณ" "ผมลืมเรื่องนั้นไปแล้ว" ฯลฯ จึงมีความสำคัญต่อคนที่เกิดวันที่ 27 มาก คนเกิดวันนี้มีลักษณะบางอย่างที่ขัดแย้งในตัว คือมักชอบคบมิตรสหายฮาเฮ แต่ก็ชอบนิ่งเงียบ ๆ อยู่กับความคิดของตัวเองบ่อย ๆ ดังนั้น ถ้าเพื่อนผู้เกิดวันที่ 27 ของท่าน อยู่ ๆ ก็หายหน้าไป ท่านก็ไม่ต้องติดใจอันใด อีกไม่นานคนผู้นั้นก็จะกลับมา คนเกิดวันที่ 27 จะเก็บความรู้สึกเจ็บปวดในใจอันเกิดจากความรักได้ดี ถ้าคนรักจะแยกทางไป เขาหรือเธอก็จะเพียงนิ่งเฉยและเก็บความเจ็บปวดไว้ในใจ ไม่ให้ใครได้เห็นและถ้าท่านเองเกิดวันนี้ ลดความเอาจริงเอาจังอีกนิด เครียดน้อยอีกหน่อย ท่านก็จะมีความสุขอันบริบูรณ์ ด้วยความดีในตัวของท่านนั้นเอง
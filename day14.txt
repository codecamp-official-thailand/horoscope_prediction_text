คนเกิดวันที่ 14 : น่ารักน่าคบ คนเกิดวันที่ 14 เป็นคนอ่อนหวานและขี้เกรงใจ ซึ่งเป็นลักษณะที่คุณเห็นได้จากภายนอก และเป็นคนที่มีความซื่อสัตย์อยู่ภายใน ดังนั้นจึงเป็นคนที่น่ารักน่าคบ แต่คุณต้องรู้ไว้ด้วยว่าความเป็นคนซื่อสัตย์ ขี้เกรงใจ และช่างเอาอกเอาใจ มีอยู่เฉพาะเมื่อคุณปล่อยให้คนเกิดวันนี้มีความสุขตามแบบที่เขาหรือเธอต้องการเท่านั้น ถ้ามีใครมาสั่งให้ทำอย่างนั้นอย่างนี้ คนเกิดวันที่ 14 จะหงุดหงิดพลุ่งพล่านขึ้นมาทันที คนอ่อนหวานน่ารักช่างเอาใจของคุณจะกลับกลายเป็นแม่เสือที่ดุร้าย ดื้อรั้นเอาแต่ใจตัวขึ้นมาทันที คนเกิดวันที่ 14 เป็นคนมีอำนาจในตนเอง มีพลังใจสูง สามารถจูงใจตนเองให้ทำอย่างจนสำเร็จได้ดังประสงค์ มีอำนาจลึกลับที่จะจูงใจให้ผู้อื่นให้ทำตามที่ตนต้องการ และมักได้รับอำนาจที่คนอื่นรับรู้ได้ คนเกิดวันนี้หากมีอำนาจจึงมักเอาแต่ใจตนเองหรือชอบเผด็จการแต่จุดอ่อนอันเกิดจากความมีอำนาจ และชอบใช้อำนาจนี้ก็จะถูกลดลงไปโดยนิสัยที่เป็นคนมองโลกในแง่ดี ใจกว้าง มีเหตุผลยอมรับความเป็นจริงที่เกิดขึ้นทั้งทางด้านดีและด้านร้ายเป็นคนเข้าใจความเป็นไปรอบกายได้ง่าย และยอมรับความเป็นไปได้ในเรื่องต่าง ๆ เป็นอย่างดี ซึ่งคุณลักษณะเช่นนี้ทำให้การใช้อำนาจของคนเกิดวันที่ 14 เป็นไปอย่างมีเหตุผลและนุ่มนวลขึ้น คุณทำให้คนเกิดวันที่ 14 รักคุณได้ง่าย ๆ ด้วยการสนับสนุนความสุขของคนเกิดวันนี้ ตามแบบที่เขาหรือเธอต้องการ (ถ้าคุณยอมรับได้) เปิดโอกาสให้แสดงออกหรือได้ทำในสิ่งที่เขาหรือเธอต้องการ เป็นต้นว่าถ้าเขาหรือเธอชอบเล่นเทนนิส ก็หาทางส่งเข้าแข่งขันชิงถ้วยอะไรไปเลย หรือว่าถ้าเธอหรือเขาชอบเล่นดนตรี ก็หาโน้ตเพลงหาเครื่องดนตรีมาให้แล้วก็จัดคอนเสิร์ตเปิดตัวให้รู้แล้วรู้รอดไปเลย ทางด้านเพศรส คนเกิดวันที่ 14 เป็นคนค่อนข้าง "ฝักใฝ่" อยู่มากทั้งเป็นคนที่กล้าได้กล้าเสียในเรื่องเพศอยู่มากกว่าคนอื่น ๆ ถ้าเมื่อไรใจตรงกันเพลงรักก็บรรเลงได้ทันที แต่มีข้อห้ามนะ คุณอย่าเผลอไปแนะนำให้คนเกิดวันนี้ทำอย่างโน้นอย่างนี้ เป็นอันขาด ความหงุดหงิดจะเกิดขึ้นทันที และเพลงรักที่ขึ้นต้นไว้ดี ๆ ก็อาจค้างอยู่แค่นั้น
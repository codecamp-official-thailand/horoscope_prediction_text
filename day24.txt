คนเกิดวันที่ 24 : มีน้ำใจไมตรี ถ้าท่านมีเพื่อนเกิดวันที่ 24 ก็นับว่าท่านมีโชค และถ้าตัวท่านเองเกิดวันที่ 24 ตัวท่าน ก็นับได้ว่าเป็นผู้ "มีบุญ" มาแต่กำเนิดคนหนึ่งเหมือนกัน ลักษณะเด่นของคนเกิดวันที่ 24 ในด้านนิสัยใจคอก็คือความมีน้ำใจพร้อมที่จะช่วยเหลือเพื่อน หรือแม้แต่คนอื่นที่มิใช่เพื่อน หากตกอยู่ในภาวะที่จะต้องได้รับความช่วยเหลือแล้วคนเกิดวันที่ 24 จะให้ความช่วยเหลือทันทีด้วยไมตรีจิต และไม่สนใจการตอบแทน คนเกิดวันที่ 24 เป็นเพื่อนที่ดี เมื่อท่านมีความทุกข์ คนแรก ๆ ที่จะมาให้ท่านเห็นคือคนเกิดวันที่ 24 และเมื่อท่านมีความสุขเพื่อนคนที่เกิดวันที่ 24 ก็จะมาถึงก่อนด้วย คนเกิดวันที่24 จะเป็นเพื่อนที่นำสิ่งที่มีประโยชน์ ชักชวนให้ทำสิ่งที่ดีงาม และนำความสุขสมบูรณ์มาให้ท่านเสมอ คนเกิดวันที่ 24 เป็นคนมีเสน่ห์ช่างรู้ใจ ถ้าท่านมีคนรักเป็นคนเกิดวันที่ 24 จะรู้ซึ้งถึงเสน่ห์ของคนเกิดวันนี้ว่า เป็นคนช่างรู้ใจ และเป็นคนช่างเอาอกเอาใจเสียจนท่านรู้สึกได้ว่าท่านห่างเขา (หรือเธอ) ได้ยาก หรือขาดเขาไปแล้ว ท่านมีความสุขเหลืออยู่น้อยมาก โดยเหตุนี้ใครที่รู้จักมักคุ้นจึงทั้งรักทั้งหลงคนเกิดวันที่ 24 ลักษณะนิสัยที่ดีเยี่ยมอีกอย่างหนึ่งของคนเกิดวันนี้ก็คือ ความเป็นคนรับผิดชอบสูงทั้งการงานและครอบครัว โดยเฉพาะในเรื่องครอบครัวแล้ว คนเกิดวันที่ 24 ถือว่าครอบครัวเป็นชีวิตจิตใจของเขา (หรือเธอ) เลยทีเดียว การมี "คู่สร้าง-คู่สม" ที่รักและรับผิดชอบครอบครัว นับเป็นโชคอย่างวิเศษ และถ้าท่านมีคนรักเกิดวันที่ 24 ท่านก็มีโชคอย่างวิเศษไปด้วย เสน่ห์ประการหนึ่งของคนเกิดวันที่ 24 คือเสน่ห์ในการสนทนา หรือที่เรียกกันว่า เสน่ห์น้ำคำ คนเกิดวันที่ 24 เป็นนักฟังที่ดีและเห็นอกเห็นใจผู้พูดที่พูดไม่เก่ง หรือเล่าเรื่องที่เต็มไปด้วยปัญหา จับใจความเก่ง จับความคิดของผู้พูดได้ไว และเมื่อถึงเวลาพูด คนเกิดวันที่ 24 ก็พูดได้ เพราะฉลาด สามารถเจรจาชักจูงใจ หรือให้ทัศนะที่เป็นประโยชน์หรือสามารถนำไปปฏิบัติได้จริง ๆ จุดอ่อนของคนเกิดวันที่ 24 อยู่ที่ความรักเพื่อนและกลัวว่าตนจะเป็นภาระทำให้เพื่อนเดือนร้อนนี่เอง จึงทำให้คนเกิดวันนี้เป็นคนไม่ค่อยแสดงความรู้สึกในใจออกมา และยากที่จะปริปากบอกใครถึงความรู้สึกของตนเอง ดังนั้น คนที่ทำงานด้วยหรืออยู่ร่วมกันอยู่ใกล้ชิดควรต้องระวังตัวไว้ เพราะหากอยู่ด้วยกันไปนาน ๆ ทำอะไรร่วมกันอยู่เพลิน ๆ คนเกิดวันที่ 24 ซึ่งเป็นเพื่อนของท่านอาจฟุบไปเฉย ๆ ก็ได้ เพราะอ่อนเพลียแต่ไม่ยอมบอกใคร และเพราะความที่ชอบเก็บความรู้สึกนี่เองที่หากประสบปัญหาบ่อย ๆ เข้าอาจกลายเป็นโรคประสาทได้
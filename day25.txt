คนเกิดวันที่ 25 : รวงข้าวที่มีเมล็ดมาก คนเกิดวันที่ 25 เป็นตัวอย่างอันดีสำหรับการอธิบายภาษิตที่ว่ารวงข้าวที่มีเมล็ดมากย่อมโน้มต่ำติดดิน โดยพื้นฐานทางสติปัญญา คนเกิดวันที่ 25 มักเป็นคนมีสติปัญญาดี เป็นคนเรียนอะไรก็เข้าใจง่าย จะจับทำอะไรก็ทำเป็นทำได้ดี แต่ไม่ว่าเขาหรือเธอที่เกิดวันนี้จะมีความรู้ความสามารถสักแค่ไหน ก็จะไม่มีวันประกาศสรรพคุณของตัวเองเลย และถ้าหากว่าจำเป็นจะต้องใช้ความรู้ความสามารถให้ปรากฏ เขาหรือเธอที่เกิดวันที่ 25 ก็จะแสดงออกอย่างชนิดที่ถ่อมตัว แสดงตนว่าไม่ใช่ผู้รู้วิเศษกว่าใคร แม้แต่สักครั้ง ลักษณะนิสัยที่ดีเด่นอีกอย่างหนึ่งของคนเกิดวันที่ 25 ก็คือ เห็นธุระของเพื่อนสำคัญกว่าเสมอ ถ้ามีธุระที่ต้องทำพร้อม ๆ กันเขาหรือเธอที่เกิดวันนี้จะทำให้เพื่อนเป็นอันดับแรก และให้ความรักใคร่ไว้วางใจเพื่อนเต็มที่เสมอ คนเกิดวันที่ 25 เป็นคนที่มีความคิดสร้างสรรค์ แสวงหาสิ่งใหม่ ๆ ดังนั้นเขาหรือเธอซึ่งเกิดวันที่ 25 จึงมักไม่อยู่เฉย ๆ ชอบให้มีการเปลี่ยนแปลงที่ท้าทายและตื่นเต้น คนเกิดวันที่ 25 อาจไม่ชอบเพื่อนหรือคนรักที่อนุรักษ์นิยม หรือเป็นคนที่ค่อนข้างเฉื่อย เขาหรือเธอที่เกิดวันนี้เป็นคนมีความคิดริเริ่มสูง และชอบที่จะมีเพื่อนที่จะ "วิจารณ์" ความคิดริเริ่มของเขาได้อย่างเฉียบคม คนเกิดวันที่ 25 เป็นคนมีลักษณะเด่นอยู่ในตัว ดังนั้นไม่ว่าจะออกไปในงานสังคมใดก็เป็นที่น่าสนใจของคนในกลุ่มในงานนั้น ทั้ง ๆ ที่คนเกิดวันที่ 25 มิได้รูปร่างใหญ่โตหรือสวยสะดุดตาผู้ใดเกินปกติ แต่บุคลิกภาพ ทีท่า และการแต่งกายและลักษณะเด่นในตัวเอง จะจูงความสนใจจากคนอื่นได้มาก ความสามารถในการเลียนแบบก็เป็นความเด่นอีกอย่างหนึ่งของคนเกิดวันที่ 25 คนเกิดวันนี้มีความสามารถในการเลียนแบบหรือล้อเลียนคนอื่นได้แนบเนียน ทำให้คนอื่น ๆ รู้สึกสนุกสนานและพอใจ คนเกิดวันที่ 25 ไม่ชอบที่จะอยู่ในสถานการณ์ "เผชิญหน้า" ดังนั้น เมื่อมีปัญหาขัดแย้งกับคนรัก คู่ครอง เพื่อน หรือแม้แต่ปัญหาในงาน เขาหรือเธอผู้เกิดวันที่ 25 จะทำเป็นไม่สนใจหรือปล่อยให้เป็นไปตามปกติก่อน แล้วจึงใช้วิธีชวนคุยนอกเวลา หาข้าวหาปลากินกันไปคุยกันไป และปรับความเข้าใจกันทีหลัง จุดอ่อนของคนเกิดวันนี้ก็คือ ความรู้สึกที่อ่อนไหวง่ายต่อคำพูด ในบางครั้งคนที่เกี่ยวข้อง พูดผิดหูเพียงนิดเดียว และโดยไม่ได้เจตนาเลย คนที่เกิดวันที่ 25 ก็เก็บไปน้อยใจเสียยกใหญ่ คนที่มีเพื่อนมีคนรักเกิดวันที่ 25 จึงต้องระวังคำพูดอยู่เสมอ
คนเกิดวันที่ 22 : คงเส้นคงวา คนที่เกิดวันที่ 22 มีบุคลิกภาพที่ซ้อนกันอยู่ แต่ถ้าสังเกตดี ๆ แล้วก็จะพบว่า นิสัยที่แท้จริงของคนเกิดวันนี้คือ ความคงเส้นคงวาที่ซ่อนอยู่ในความอ่อนไหวเปราะบาง คนเกิดวันที่ 22 เมื่อดูภายนอกจะเห็นว่า เมื่อเผชิญกับสถานการณ์ที่เปลี่ยนไปจะอ่อนไหวง่ายในตอนแรก และจะมีปฏิกิริยาตอบสนองในทันที จึงจำเป็นที่จะต้องมีคนมาประคับประคองให้กำลังใจปลอบใจ คนเกิดวันนี้เมื่อผิดหวังจะแสดงความเสียใจทันที แต่จะค่อย ๆ รับฟังเหตุผล ทบทวนไตร่ตรองตามความเป็นจริง รับฟังคำวิพากษ์วิจารณ์แยกแยะปัญหา แล้วก็จะค่อยกลับคืนมาทำใจยอมรับความเป็นจริง เรียกความมั่นใจกลับคืนมาได้ ในส่วนที่เป็นบุคลิกภาพทางจิตใจที่แท้จริงของคนเกิดวันนี้นั้นก็คือ การเป็นคนที่ทำอะไรเป็นระเบียบเรียบร้อยละเอียดลออ รักษากฏเกณฑ์ได้ครบถ้วน และใช้หลักเหตุผลในการตัดสินใจที่เด่นมากคือความเป็นคนเสมอตนเสมอปลาย คงเส้นคงวา ไม่ว่าจะในด้านการทำงาน ความสัมพันธ์กับคนอื่นหรือเรื่องความรักและครอบครัว คนเกิดวันนี้จะแสดงให้เห็นอย่างสม่ำเสมอถึงความรักและห่วงใยคนรักหรือคู่ครอง ซึ่งก็หมายความว่าถ้าท่านเป็นคนยุ่งเหยิงไร้ระเบียบและตามอารมณ์แล้ว ท่านก็คงไม่ถูกใจคนเกิดวันที่ 22 นัก คนเกิดวันที่ 22 เป็นคนเอาใจใส่ รับผิดชอบการงานเป็นอย่างดี ให้ความสำคัญกับสิ่งที่เรียกว่า "มิตรภาพ" มากทีเดียว ทั้งเป็นคนจริงใจต่อมิตร พร้อมที่จะให้ความช่วยเหลือมิตรทุกคนอย่างเต็มที่ ปัญหาจึงมีอยู่ว่า ท่านจะทำให้คนเกิดวันนี้รับท่านเป็นมิตรได้อย่างไร คำตอบมีอยู่แล้ว ถ้าท่านจะอ่านทบทวนดูก็ทำได้ คนเกิดวันที่ 22 เกลียดคนที่แสดงอารมณ์ต่อคนอื่น เกลียดคนที่ชอบทำให้คนอื่นเสียหน้าหรือขาดความมั่นใจ แต่เป็นที่น่าแปลกว่า คนเกิดวันที่ 22 มีความสามารถเพียงพอที่จะเป็นผู้นำที่ดี และคุมคนมาก ๆ ได้ อยากจะพูดเลยไปถึงลีลารักของคนเกิดวันนี้ด้วยว่า ครั้งแรก ๆ เขาจะตื่นเต้นตกใจปรับตัวแทบไม่ได้ ทำอะไรไม่ถูก ท่านควรค่อย ๆ สอนเขาอย่างฉลาด ให้กำลังใจจนกว่าเขา (หรือเธอ) ตั้งหลักได้ว่าอะไรเป็นอะไรแล้ว จึงปล่อยให้เป็นตัวของตัวเอง ท่านจะพบว่า ท่านเป็นฝ่ายถูกคนเกิดวันที่ 22 พิชิตอย่างราบคาบ
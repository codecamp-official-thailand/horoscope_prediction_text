คนเกิดวันที่ 18 : ที่ปรึกษาผู้เคร่งครัด ถ้าคุณเองเกิดวันที่ 18 คุณอาจค้านคำทำนายนี้ แต่ถ้าคุณใกล้ชิดกับคนที่เกิดวันที่ 18 คุณอาจเห็นด้วยมาก ๆ เลยทีเดียว คนเกิดวันที่ 18 เป็นคนที่ชอบแสวงหาความรู้และความจริงของชีวิตตลอดเวลา เป็นคนเอาจริงเอาจังต่อชีวิตมากเกินไปจนอารมณ์เสียอยู่เสมอ หงุดหงิดง่าย และไม่เคยพอใจตนเองเลย บ่อยครั้งที่รู้สึกรำคาญตัวเอง และรู้สึกที่ตัวเองไม่ได้ดังใจ เป็นคนที่หาอะไรมาทำอยู่ได้ โดยไม่ชอบพักผ่อน กังวลเก่งจนเครียด และมักนอนไม่หลับบ่อย ๆ คนเกิดวันนี้ค่อนข้างละเอียดลออและสนใจในรายละเอียดต่าง ๆ จนคนอยู่ใกล้เห็นเป็นเรื่องขบขัน หรือบางทีก็รำคาญไปเลย คนเกิดวันที่ 18 จึงเป็นคนที่ใคร ๆ พากันเห็นว่า เคร่งครัดเกินไป จุดเด่นของคนที่เกิดวันนี้มีอยู่ไม่น้อย แม้ว่าจะเป็นคนอารมณ์ปรวนแปรง่าย และอาจจะเป็นคนขี้อิจฉาก็ตาม จุดดีที่ว่านี้เป็นคนเต็มใจที่จะให้คำแนะนำช่วยเหลือผู้อื่นอย่างเต็มที่ ประกอบกับมีความสามารถในการพูดการอธิบาย หรือการโน้มน้าวใจคน จึงทำให้มีคนไปมาหาสู่ด้วยเสมอในฐานะที่ปรึกษา และจุดเด่นอีกอย่างหนึ่งก็คือ รับผิดชอบสูงต่อคนรัก ถ้ารักใครแล้วจะทุ่มให้อย่างเต็มที่ทั้งร่างกายและชีวิตจิตใจ และก็หวังจะได้รับความรักตอบแทนเต็มที่เช่นกัน แต่ว่าก็ว่าเถอะ คนที่เกิดวันนี้ความหวังที่จะได้รับความรักตอบแทนมักล้มเหลว ความดีที่คนเกิดวันที่ 18 มักได้รับการตอบแทนกลับมาในรูปของความนับถือเสียเป็นส่วนใหญ่ ใคร ๆ ที่คบกับคนเกิดวันนี้ มักอยากให้คนที่เกิดวันนี้เป็นพี่ชาย พี่สาวมากกว่าอยากได้ไว้เป็นคู่รัก ถ้าคุณเกิดนึกรักคนเกิดวันนี้ขึ้นมาจริง ๆ คุณก็ต้องเป็นคนเป็นระเบียบเรียบร้อยในทุกโอกาสทุกกรณี พยายามหาวิธีทำให้คนเกิดวันนี้มั่นใจและกังวลน้อยลง โดยรับภาระบางอย่างไว้เสียบ้าง และแน่นอนว่าในเรื่องบทรัก คุณก็ต้องแสดงให้คนที่คุณรักคนนี้รู้สึกว่า เขาหรือเธอเป็นคนเก่งด้วย ไม่เช่นนั้น ความเครียด ความกังวลจะทำให้รสรักจืดชือไปเลยก็ได้
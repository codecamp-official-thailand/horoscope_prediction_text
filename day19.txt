คนเกิดวันที่ 19 : เปี่ยมด้วยกำลังภายใน กำลังภายในที่คนเกิดวันที่ 19 มีอยู่นั้น มีถึงสามประการคือ กำลังความมานะพยายาม กำลังความเมตตา และกำลังสติปัญญา คนเกิดวันที่ 19 มีพลังความมานะพยายามสูงมาก อดทนไม่ย่อท้อต่อความยาก และอุปสรรค ไม่ว่าจะรุนแรงเพียงใด คนเกิดวันนี้มีพลังสติปัญญาที่จะนำเอาความรู้ความสามารถประสบการณ์ที่มีอยู่ ออกมาใช้ได้อย่างเต็มที่และทรหดอดทน ทั้งเป็นคนหนักแน่นไม่สะดุ้งสะเทือนต่อสิ่งใดทั้งสิ้น คนเกิดวันอื่นที่เป็นนักสู้อาจต้องการกำลังใจจากคนอื่น แต่คนวันนี้เขามีกำลังใจให้กับตัวเองอย่างเต็มเปี่ยมอยู่เสมอทีเดียว เป็นนักสู้ที่สู้ได้ทั้งประเภทเดี่ยวและประเภททีม นี้เป็นกำลังภายในประการแรกที่มีอยู่ในตัวคนเกิดวันที่ 19 กำลังภายในประเภทที่สองของคนเกิดวันที่ 19 คือ ความเมตตา คนเกิดวันนี้เป็นคนที่มีความเมตตาสูง ความเมตตาคือความรู้สึกต่อคนอื่นเหมือนรู้สึกต่อตนเอง รักคนอื่นเหมือนรักตัวเอง มีอยู่ในตัวคนเกิดวันนี้อย่างเต็มเปี่ยม มีความเห็นใจคนที่อ่อนด้อยกว่า ถ้าเป็นครูบาอาจารย์ก็สอนศิษย์ด้วยความอดทนต่ออาการร้ายกาจต่าง ๆ ของศิษย์ เป็นเพื่อนที่เห็นอกเห็นใจเพื่อน และเป็นที่พักพิงใจที่ดีสำหรับคนรักที่หัวใจร้าวรานมาก่อนที่จะได้คนเกิดวันที่ 19 และที่สำคัญถ้าเขาเป็นคนรักหรือคู่ครองของใครแล้ว เขาจะรับผิดชอบต่อคนรัก และครอบครัวอย่างดีเยี่ยม กำลังภายในประการที่สามของคนเกิดวันที่ 19 ก็คือความเป็นผู้มีระดับสติปัญญาสูง มีปฏิภาณไหวพริบดี ว่าที่จริงคนที่เกิดวันนี้เป็นคนที่ฉลาดหลักแหลมและมักรู้ได้ว่าจะทำตัวให้ได้เปรียบคนร่วมงานได้อย่างไร แต่เขาไม่ทำเพราะเป็นคนมีเมตตาเป็นคุณธรรมอยู่แล้วความมีสติปัญญาและปฏิภาณไหวพริบของเขาจึงใช้เพียงเพื่อทำความสำเร็จให้แก่ตัวเองและป้องกันการรังแกของคนอื่นเท่านั้น ไม่ได้ใช้เพื่อรังแกคนอื่น คนที่มีสติปัญญาเฉียบแหลม มีมานะพยายาม มีเมตตาเป็นคุณธรรมอย่างนี้ ถ้าใครพบแล้วปล่อยให้ผ่านไปก็เป็นเรื่องน่าเสียใจ จุดด้อยของคนเกิดวันที่ 19 ก็มีอยู่ที่อารมณ์ของตัวเองซึ่งปรวนแปรไปได้บ่อย ๆ แต่ด้วยสาเหตุเดียวเท่านั้น คือความหึงและมักจะหึงอย่างไม่มีเหตุผลด้วย แต่ท่านก็รู้แล้วว่า คนเกิดวันที่ 19 เป็นคนดี และรักครอบครัว ท่านจะไปทำตัวให้เขาต้องหึงทำไม
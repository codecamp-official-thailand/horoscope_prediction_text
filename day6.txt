คนเกิดวันที่ 6 : อยู่ได้ด้วยความรัก เขาหรือเธอคือ พ่อบ้านแม่เรือน สถานที่ที่เหมือนทิพย์วิมานของเขาก็คือ บ้านอันอบอุ่นด้วยไอรัก เด็กที่เกิดมาในวันที่ 6 ในครอบครัวที่แตกสลายร้าวรานจะเป็นเด็กที่น่าสงสาร และจะโตขึ้นเป็นผู้ใหญ่ที่น่าสงสารมากด้วย เพราะคนที่เกิดวันนี้แทบจะอยู่ไม่ได้ในที่ที่ขาดความรัก คนที่เกิดวันที่ 6 หากมาจากครอบครัวที่ไม่อบอุ่น เขา (หรือเธอ) จะโผเข้าซบอกคนที่หยิบยื่นความรักให้ โดยไม่ลังเลใจเลย คนเกิดวันที่ 6 นี้ ค่อนข้างจะให้ความสำคัญกับคนที่เขารักเอามาก ๆ แม้ว่าตัวเขา (หรือเธอ) จะรูปงามและเฉลียวฉลาดเพียงใด แต่ก็ไม่ค่อยมั่นใจตัวเองเรื่องความรักและเพศตรงข้ามเขาเกรงไปว่า ถ้าเขาตัดสินใจผิดจังหวะความรักจะหลุดลอยไป ดังนั้น ถ้าคุณเป็นหญิง และมีคนรักเกิดวันที่ 6 ก็ไม่ควรจะสงสัยว่า ทำไมคนรักของคุณไม่กล้าแม้แต่จะแตะต้นแขนของคุณ ทั้ง ๆ ที่คุณคิดว่า เขาน่าจะกอดคุณแล้วด้วยซ้ำ แต่อย่างไรก็ตามคนเกิดวันนี้ มักจะไม่ขาดเพื่อนต่างเพศเพราะรูปงาม นิสัยดี อ่อนหวาน เป็นคนซื่อ ๆ ปราศจากมารยา และจะไม่คิด "ขบถ" ต่อคนอื่นเลยก็โถ กับคุณเขายังไม่กล้าจะแตะแขนเลย เขาจะกล้าไปจับมือใครได้เล่า รักกับเขาไว้คุณก็จะได้พ่อบ้านแม่เรือนที่อยู่กับเหย้าเฝ้ากับเรือน อ่อนหวาน เขา (หรือเธอ) จะพยายามทำบ้านให้เป็นวิมานสำหรับคุณ ในส่วนที่ไม่เกี่ยวกับความรัก คนเกิดวันที่ 6 เป็นคนมุ่งมั่นมานะ ใจคอก็หนักแน่นมั่นคง ไม่วอกแวกไม่ว่าเรื่องใด เป็นคนที่ไว้ใจและพร้อมที่จะช่วยเหลือคนที่ตัวรักทุกวิถีทาง นิสัยใจคอจริง ๆ จึงน่าจะเป็นครูบาอาจารย์ หรือนักสังคมสงเคราะห์ เนื่องจากใจอ่อน รักเด็ก รักสัตว์เลี้ยง ถ้าได้มีอาชีพที่เกี่ยวข้องกับเรื่องดังว่านี้จะก้าวหน้าดีนัก คนเกิดวันนี้ค่อนข้างปิดตัวเองในเรื่องรสนิยมทางเพศ ทั้งที่ความจริงตัวเองเป็น "ไฟ" แต่มักแสดงให้ปรากฎในรูปของน้ำแข็ง ถ้าคุณเกี่ยวข้องสัมพันธ์กับคนเกิดวันที่ 6 คุณควรจะใช้ความละเมียดละไมของคุณช่วยจุดไฟให้เขา (หรือเธอ) คุณควรเป็นฝ่ายนำ แล้วเขาหรือเธอจะค่อย ๆ เกาะตามคุณไปได้เอง และคุณไม่ต้องห่วงว่าเขาหรือเธอจะตามไม่ทัน เพราะเมื่อถึงบทสุดท้าย คุณอาจเป็นฝ่ายตามไม่ทันก็ได้ อย่าลืมว่าคนเกิดวันที่ 6 อยู่ได้ด้วยความรัก ความรักที่คุณส่งให้เขา (หรือเธอ) จึงต้องพร้อมมูลทั้งคุณภาพและปริมาณ
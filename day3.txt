คนเกิดวันที่ 3 : ท่านคือ "เพื่อนที่แสนดี" คนที่เกิดวันที่ 3 เป็นคนเฉลียวฉลาด มีความคิดสร้างสรรค์ ความคิดของคนที่เกิดวันนี้ไม่เคยหยุดนิ่ง และหากใครทำตามความคิดนั้นก็จะได้พบกับความสำเร็จในการสรรสร้างสิ่งที่ดีขึ้นกว่าเดิม เป็นผู้นำทางความคิดในการพัฒนาเหมาะมากสำหรับงานในตำแหน่ง "ฝ่ายวางแผนและพัฒนา" นอกจากจะมีความคิดสร้างสรรค์แล้ว ยังมักคะเนเหตุการณ์ต่าง ๆ ข้างหน้าได้อย่างถูกต้องแม่นยำ ทั้งนี้มิใช่อาศัยโหราศาสตร์ แต่อาศัยความใฝ่รู้และดวงปัญญาอันแจ่มใสมากกว่า คนเกิดวันที่ 3 มีเสน่ห์อยู่ที่ความเปิดเผย มีความคิดความเห็นอย่างไรก็พูดออกมาอย่างนั้น ตรง ๆ ไม่เคยเกรงว่าคนที่ได้ฟังจะมีความรู้สึกอย่างไรต่อตัวเอง ถ้าเห็นว่าสิ่งใดไม่ถูกต้อง หรือแม้แต่ไม่ถูกใจก็จะพูดไปตามความรู้สึก ซึ่งบางครั้งหรือบ่อยครั้งก็พูดแรงเกินไป และแสดงกิริยาไม่ชอบใจออกมาให้เห็นทีเดียว สิ่งที่คนเกิดวันที่ 3 ชอบมากที่สุดก็คือ การที่ได้อยู่ในกลุ่มของเพื่อนสนิทมิตรสหาย ได้พูดคุย แลกเปลี่ยนความเห็นกันอย่างเต็มที่และตรงไปตรงมา จะว่าคนเกิดวันนี้พูดเป็นแต่เรื่องจริงจัง ไม่มีเรื่องโรแมนติกก็คงจะได้ แต่ที่จริงแล้ว คนเกิดวันที่ 3 เป็นคนชอบความงามตามธรรมชาติ และความแปลกใหม่ ถ้าท่านมีเพื่อนเกิดวันที่ 3 ท่านไม่ควรพาเขาไปเที่ยวที่เก่า ไม่ควรสั่งอาหารชุดเดิมมาเลี้ยงเขาหรือเธอเป็นอันขาดเพราะสิ่งเก่า ๆ ขัดกับความคิดที่ไม่หยุดนิ่งของเขา ใครที่ชอบนัด "ที่เก่าเวลาเดิม" จะทำให้คนเกิดวันที่ 3 รู้สึกเบื่อ คนเกิดวันที่ 3 ไม่ชอบให้ใครมากำกับให้ทำหรือไม่ให้ทำอย่างโน้นอย่างนี้ บางทีจะทำ ตรงกันข้ามกับข้อห้ามหรือ "คำแนะนำ" เหล่านั้น เพื่อเป็นการประท้วงไปเลยก็ได้ ในขณะที่คนเกิดวันที่ 3 เป็นคนรักเพื่อน ตรงไปตรงมาและจริงใจกับเพื่อน รับผิดชอบการงานอย่างฉลาดและสร้างสรรค์ แต่ในความรู้สึกลึก ๆ กลับเป็นคนที่ว้าเหว่ หาเพื่อนสนิท ไม่ได้และในความเป็นจริงก็เป็นเช่นนั้น ไม่ค่อยมีใครสนิทกับคนเกิดวันนี้นัก ถ้าท่านมีเพื่อนที่เกิดวันที่ 3 จงให้ความจริงใจต่อคนผู้นั้นให้ความรักและเอาใจใส่ ท่านจะได้รับน้ำใจตอบสนองอย่างเพื่อนที่แสนดี หรือถ้าท่านรักกับคนเกิดวันที่ 3 ท่านก็จะได้เพื่อนที่ดีที่สุดเป็นคู่ชีวิต
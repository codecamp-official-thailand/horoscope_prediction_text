คนเกิดวันที่ 16 : ไม่ลุ่มหลงอะไรง่าย ๆ คนเกิดวันที่ 16 เป็นคนที่ชอบแสวงหาประสบการณ์ คนเกิดวันนี้เป็นคนเห็นชีวิตมีค่าแต่คิดว่าจะต้องใช้ชีวิตให้คุ้มค่า ดังนั้นจึงชอบทำอะไรที่เป็นการโลดโผนผจญภัย แต่ได้รสชาติแปลกใหม่สำหรับชีวิต แม้เรื่องที่จะต้องเรียนรู้ด้วยชีวิต เช่น ยาเสพติด การพนัน หรือกามกรีฑา คนเกิดวันที่ 16 ก็ไม่ลังเลที่จะเรียนรู้ ดังนั้น คุณอย่าตกใจถ้าบังเอิญรู้จักใครสักคนที่ลองทุกอย่าง จนดูเหมือนคนชั่วคนเก แต่คุณไม่ต้องห่วงเลยคนเกิดวันที่ 16 ไม่ลุ่มหลงอะไรง่าย ๆ ไม่ว่าจะเป็นเหล้า ยาเสพติด หรือเพื่อนต่างเพศ (อย่างคุณ) ที่จริงแล้วคนเกิดวันนี้ เป็นคนมีศีลธรรม เข้าใจเห็นใจเพื่อนมนุษย์และชอบช่วยเหลือผู้คนที่กำลังมีปัญหา เป็นคนมีความจริงใจและรักคนที่จริงใจตอบ เป็นคนชอบคาดคะเนและคาดการณ์ต่าง ๆ ล่วงหน้า และมีพรสวรรค์ที่สามารถคาดการณ์ คาดใจของผู้คนล่วงหน้าได้ค่อนข้างดีทีเดียว คนเกิดวันที่ 16 เป็นคนตรงไปตรงมา และมีกฎเกณฑ์ แต่กฏเกณฑ์ดังว่านั้นเป็นกฏเกณฑ์ที่เขาตั้งขึ้นเองว่า อะไรผิดอะไรถูก อะไรควรอะไรไม่ควรทำ และเมื่อตั้งกฏเกณฑ์ขึ้นแล้วก็ทำไปตามนั้น ไม่สนใจว่าจะไปขัดแย้งกับใคร คนเกิดวันนี้มีความรักแจกจ่ายเหลือเฟือ คุณต้องเข้าใจข้อนี้และต้องยอมรับธรรมชาติข้อนี้ก่อนที่จะรักกับคนเกิดวันที่ 16 ซึ่งถือว่า ความรักเป็นประสบการณ์อย่างหนึ่งที่ต้องแสวงหา คนเกิดวันที่ 16 ต้องการคนรักคู่ครองที่แท้จริง รักอิสระเสรี และพึ่งตัวเองได้ อยู่ได้โดยไม่มีกันและกัน และอยู่อย่างมีความสุขเมื่อมีกันและกัน แต่แปลก เมื่อถึงจุดหนึ่งของการใช้ชีวิตคู่แบบเสรีนี้เอง คนเกิดวันที่ 16 ก็จะกลับมาเป็นคนขี้หึงเอาดื้อ ๆ ถ้าคนรักของคุณเกิดวันที่ 16 ก็ต้องระวังเอาเอง ในเรื่องบทสวาทระหว่างคุณกับคนเกิดวันที่ 16 นั้นหรือคุณก็รู้อยู่ว่าคนเกิดวันนี้ชอบสนุกชอบผจญภัย ปัญหาจึงอยู่ที่ว่าคุณจะพาความสนุก ความตื่นเต้น และประสบการณ์ใหม่มาให้เขาได้เพียงพอไหม เท่านั้นเอง